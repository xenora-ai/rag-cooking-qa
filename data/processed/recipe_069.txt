TITLE: Смажена картопля. Як смачно посмажити картоплю від Євгена Клопотенка SOURCE: https://klopotenko.com/zrobit-cze-po-novomu-yak-smachno-posmazhyty-kartoplyu/ LANGUAGE: ua RETRIEVED: 2025-12-15 Зробіть це по-новому. Як смачно посмажити картоплю Автор Євгенія Єськова Липень 20, 2024 Як смачно посмажити картоплю Cкільки насолоди дарує смажена на пательні картопелька! І не потрібна чарівна паличка, щоб зробити неймовірний обід або вечерю нашвидкуруч. Хрумка зовні та м’яка всередині, вона наче створена для того, щоб життя робити щасливішим і це без перебільшення. Вона настільки універсальна, що смакуватиме з різними соліннями, салатом лечо та грецьким, підійде як до м’яса, так і до риби. А ще спробуйте її з кефіром. Може звучати дивно, але повірте, це до першого ковтка. Якщо вам захотілося чогось оригінального, нового та цікавого, урізноманітніть смак смаженої картоплі іншими продуктами. Що додати до смаженої картоплі Я вже розповідав, як обрати картоплю для різних страв. Для смаження ідеально підійдуть овочі з середнім або високим вмістом крохмалю. Останні будуть більш м’якими та не так триматимуть форму. Наріжте картоплю кружальцями чи соломкою, а потім обсушіть паперовим рушником, щоб краплі води не «стріляли» на гарячій пательні, а шанси отримати хрустку скоринку підвищились. З вершковим маслом та смальцем Зазвичай, картоплю смажать на соняшниковій олії, але чому б не збагатити її смак смальцем? Тоді у вас вийде дуже ароматна та напрочуд м’якенька і ніжна страва з традиційним українським характером. Або додайте трішки вершкового масла. Смажити виключно на ньому не варто, бо воно горітиме та шматочки картоплі вийдуть не золотистими, а подекуди з чорними скоринками. Смажте картоплю так, як ви це зазвичай робите – на соняшниковій олії. Лишень за 5 хвилин до закінчення додайте шматочок вершкового масла, перемішуйте, допоки він розтане, а потім зробіть маленький вогонь, накрийте кришкою та нехай доготовлюється. Яка ж ароматна картопелька вас чекає! З грибами Підсмажте на соняшниковій олії гливи, печериці або лісні гриби, зберіть їх шумівкою та перекладіть на тарілку. А на просоченій грибним смаком олії смажте картоплю. За 5 хвилин до завершення додайте гриби та все гарненько перемішайте. При подачі посипте страву дрібно посіченою зеленю до смаку. Як смачно посмажити картоплю З медом Якщо додати мед в смажену картоплю, її смак буде солодкуватий та вона трішки закарамелізується. У вас вийде дуже оригінальна та смачна страва. На 1 кг чищеної картоплі потрібно 1 ст. л. рідкого чи зацукрованого меду – тут різниці немає. Єдина порада – краще не беріть гречаний, бо він має насичений аромат і є ймовірність, що затьмарить смак картоплі, а нам потрібно, щоб лише підкреслив. Мед додавайте за 3-4 хвилини до закінчення смаження, зробіть маленький вогонь і далі готуйте із закритою кришкою. Відкривайте лише тоді, коли будете перемішувати. Це треба зробити двічі, щоб кожен шматочок добре просочився медом і отримав оту класну карамелеву скоринку, заради якої ми усе це і затіяли. З цибулею та часником Беріть ріпчасту, білу або синю цибулю, нарізайте дрібним кубиком та додавайте її за 10 хвилин до завершення приготування. Періодично помішуйте, щоб цибуля не підгоріла. Якщо вам хочеться насиченого смаку, вичавте ще й зубчик часнику в пательню за мить до готовності, просто перемішайте та знімайте з вогню. Залиште під закритою кришкою «відпочивати» на 3-4 хвилини, щоб всі смаки та аромати розійшлися. Читайте також Картопля з салом і часникомТрадиційний український рецепт. Картопля з салом і часником від Євгена Клопотенка картопля конфіНіжна та кремова картопля конфі: рецепт з кропом Зі шкварками Наші рідні шкварочки – ідеальні партнери для смаженої картоплі. Розігрійте пательню, додайте шматочки сала та добре витопіть з них жир. Шкварки перекладіть на паперовий рушник, а картоплю смажте на смальці чи на олії за бажанням. А шкварки додасте до сковорідки за 3 хвилини до завершення смаження. Потім накрийте кришкою, і дайте їм можливість віддати свій аромат та смак. З м’яким та кисломолочним сиром Думаєте, чим ще урізноманітнити смак рум’яної картопельки? У нас є ідеї! Зніміть готову страву з вогню, посипте твердим тертим сиром, накрийте кришкою та залиште на 5 хвилин, щоб він розплавився. Якнайкраще підійде моцарела – вона тягнеться довгим апетитним павутинням. Або використайте жирний кисломолочний сир. Він не розтане, але стане приємно м’яким та збагатить смак та текстуру. Якнайкраще підійде кисломолочний зернистий сир високої жирності.