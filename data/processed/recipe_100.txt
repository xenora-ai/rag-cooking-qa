TITLE: 3 секретних рецепта італійської пасти | Vogue UA SOURCE: https://vogue.ua/article/culture/restorany/3-besproigryshnyh-recepta-italyanskoy-pasty-45229.html LANGUAGE: ua RETRIEVED: 2025-12-15 Поділитися 3 секретних рецепта італійської пасти Паста — королева італійської кухні. Різноманітність її не має меж, а у кожного кулінара є свої секрети приготування і незвичайних варіацій соусів. Шеф Стефано Антоніоллі розкриває секрети ідеальної італійської пасти. Спагеті черрі-базилік "Просто, ситно і завжди дуууже смачно. Підходить вегетаріанцям! Це страва, яку я вперше приготував у 6-річному віці. Рецепт дуже простий, і впоратися з ним, дійсно, зможе навіть дитина. Спагеті чері-базилік — це типова страва для півдня Італії, — каже Стефано. — В регіоні Кампанья, столиця якого Неаполь, ростуть найсмачніші черрі Пиньоль — усе завдяки теплому вулканічному ґрунту і сонячному клімату. Неподалік Неаполя, в містечку Граньяно, багато років тому з'явилися на світ спагетті — там досі прийнято сушити свіжу пасту на мотузках, наче щойно випрану білизну. Особливий мікроклімат і вітер, який дме з моря, допомагаючи тісту ідеально просушитися, прославив спагеті з Граньяно на весь світ. Спробуйте і ви приготувати цю просту, насичену ароматами італійського літа страву". Інгредієнти: Оливкова олія — ​​30 г; Часник — 2 зубчики; Помідори чері — 200 г; Сіль і перець — за смаком; Базилік листя — 5 г; Спагеті — 100 г. Приготування: Набрати воду у велику каструлю, поставити на вогонь і довести до кипіння. Кинути дрібку солі в окріп і додати спагеті. Час приготування важливо відміряти за таймером. Для кожного виду і виробника пасти — він свій; треба звірятися з інструкціями на пакованні. Щоб приготувати соус, розігріти пательню, тим часом дрібно нарізати часник. Зменшити вогонь, налити оливкову олію, додати часник. Розрізати помідори чері на 2 або 4 частини і додати їх на пательню, обсмажувати 3-4 хвилини. Додати приблизно 50 мл води, в якій варяться спагеті, і тушкувати соус до кремоподібного стану. Наприкінці посолити і поперчити. Коли спагеті зварилися, перенести їх на пательню до соусу і тримати на вогні ще 1 хвилину. Перед подачею додати перець і нарізаний соломкою свіжий зелений базилік. Щоб страва була ароматнішою, можна додати трохи лимонної цедри за бажанням. Заправити 10-15 г оливкової олії, добре перемішати і подавати. Карбонара по-римськи "Існує кілька версій походження назви цієї пасти. Одна з них — через велику кількість чорного перцю, яким консервували продукти в давні часи. Він нагадував вугілля — сarbone. Також є факти про те, що ця паста — улюблена страва вугільників, які в шахту брали продукти, що не псуються, — овечий сир пекоріно, гуанчале (сиров'ялені свинячі щічки), спагеті і чорний перець. Страва характерна для регіонів Лаціо, Умбрія і Марке. В оригінальний рецепт не додають панчету, бекон і вершки". Інгредієнти: Спагеті — 100 г; Гуанчале в'ялені — 50 г; Мелений чорний перець — 1 г. Для соусу Жовток — 1 шт; Сир пекоріно романо — 20 г; Вода, в якій варилася паста, — 20 г. Приготування: Відварити пасту до стану аль денте у великій кількості підсоленої води. Окремо збити жовток, дрібно натертий пекоріно романо і трохи води, в якій варилися спагеті. На пательні без олії обсмажити тонко нарізані квадратиками приблизно 1 х 1 см гуанчале. Можна прибрати зайвий жир або залишити його для додання страві інтенсивнішого м'ясного аромату. Додати на пательню до гуанчале трохи води з-під пасти, а також готові спагеті. Тримати на вогні 1 хвилину. Потім додати соус із жовтка і сиру, помішуючи страву на пательні до утворення кремового за текстурою соусу, який обгортатиме спагеті. Можна додати трохи води, в якій варилася паста, якщо соус вийшов занадто густим. Перед подачею посипати свіжомеленим чорним перцем. Паста з цукіні "Go seasonal, go green, go light! Ця італійська страва стала популярною у всьому світі не лише завдяки її смаковим якостям, а й через тренд, якого дотримуються провідні кухарі, — використання сезонних і локальних продуктів. Ще 10 років тому багато хто дивувався, що можна їсти квіти цукіні. Тепер же вони стають популярними ласощами. Для страви ми використовуємо квіти як додаткову спецію, щоб надати ще більше аромату ". Інгредієнти: Яєчна паста фетучіні — 120 г; Цукіні — 80 г; Квіти цукіні — 20 г; Часник — 2 зубчики; Пармезан — 15 г. Приготування: Зварити яєчну пасту в каструлі з великою кількістю води і дрібкою солі до стану аль денте. Окремо на пательні підігріти оливкову олію і додати дрібно нарізаний часник. Нарізати цукіні з того боку, де є шкурка, у вигляді спагеті. Злегка обсмажити з часником і оливковою олією. Додати трохи води з-під пасти до того, як цукіні стануть м'якими. Коли паста буде готова, з'єднати її з цукіні і розмішувати, додаючи тертий пармезан. Соус має бути однорідним. За смаком додати сіль і перець. Перед подачею прикрасити жовтими квітами цукіні. Читайте також Рецепт для літнього пікніка: гуакамоле Що на сніданок: рецепт ідеального бананового хліба, що тане в роті Супербоул: 6 рецептів модного сніданку ресторан рецепт їжа