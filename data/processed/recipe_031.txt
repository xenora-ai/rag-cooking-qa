TITLE: Як приготувати смачний борщ. Сімейний рецепт Євгена Клопотенка SOURCE: https://klopotenko.com/naysmachnishyy-borshch-simeynyy-retsept-yevhena-klopotenka/ LANGUAGE: ua RETRIEVED: 2025-12-15 Автор Євген Клопотенко Українська Борщ сімейний борщ євгена клопотенка Оцінити Зберегти Друкувати Поділитись У мене в родині борщ готують мама й тато. У них трохи різні рецепти, а я вирішив їх об’єднати і створити сімейний рецепт, який всім подобається. Коли тато варить борщ влітку на дачі, то обов’язково додає свіжої кропиви, яку нарве на городі. А ще в цьому борщі обов’язково повинна бути квасоля, тому що так смачніше. Думаю, що і вам такий борщ припаде до смаку. Але перед тим, як перейти до покрокового рецепту, поділюся секретами приготування борщу. Секрети приготування борщу З кулінарної точки зору унікальний смак борщу обумовлений балансом солодкого, кислого й ароматного. Тому, якщо ви хочете приготувати смачний борщ, вам потрібно постійно про це пам’ятати. Бульйон. Це основа борщу і він може бути будь-яким – м’ясним, овочевим і навіть рибним. Головна умова – щоб був насиченим. У мене є рецепт класичного овочевого бульйону. Спробуйте й ви приготувати. Буряк. Овоч можна запікати в духовці, а потім натирати і додавати в засмажку. Можна варити і навіть готувати на вугіллі. Останній варіант вийде дуже ароматним. Візьміть буряк, помийте та загорніть у фольгу в декілька шарів і покладіть на вугілля. Періодично перевертайте і готуйте протягом 30-40 хвилин. І це не все. Із буряка можна приготувати фреш або зварити буряк і на цій воді приготувати борщ. Ще один варіант – готова заправка для борщу від “100 років”, кілька ложок якої насичують страву улюбленими смаками. Експериментуйте і знайдете свій ідеальний варіант. Спеції. Класичний варіант спецій для борщу – сіль, лавровий лист, духмяний перець і чорний мелений перець. Але борщ – це ароматна страва, тому можна експериментувати, додаючи перець чилі, копчену паприку, трохи чебрецю й розмарину. Інші добавки. Я об’їздив усю Україну та точно знаю, що не існує класичного рецепту борщу, тому що у кожної сім’ї свої вподобання. Я теж люблю експериментувати, тому у мене є рецепти борщу з копченою грушею й чорносливом, із квашеною капустою й медом, із квашеними томатами, кропивою, квасолею та навіть на буряковому квасі й із вишнями. Також приготуйте гетьманський борщ. Як приготувати сімейний борщ Євгена Клопотенка Приготування 60 хвилин Порції 6 Складність Easy Інгредієнти 300 г свинячих реберець 3 квашені томати 2 картоплини 1 буряк 1 морква 1 цибуля 3 горошини духмяного перцю 2 лаврові листки ¼ капустини 1 ст. л. томатної пасти 1 ч. л. приправи до м'яса ТМ Varto ½ склянки квасолі 2 ст. л. соняшникової олії 1 пучок кропиви 3 зубчики часнику сіль, цукор і перець до смаку 3 л води сметана до смаку для подачі Найсмачніший борщ. Сімейний рецепт Євгена Клопотенка: Приготування Крок 1 Візьміть 300 г свинячих реберець, помийте, зачисьте від зайвих плівок і наріжте сегментами по одному або два ребра. Покладіть їх у каструлю з водою, додайте 3 горошини духмяного перцю й 2 лаврових листки. Приготуйте бульйон на тихому вогні протягом 30 хвилин. Крок 2 Далі візьміть овочі: одну моркву, часник, цибулю та буряк, помийте і очистіть. Цибулю наріжте середнім кубиком, моркву натріть на крупній тертці, часник розчавіть лезом ножа. У розігріту пательню налийте соняшникову олію та додайте моркву, цибулю й часник. Смажте на середньому вогні протягом 5 хвилин. Крок 3 Буряк натріть на крупній тертці та додайте до засмажки. Посипте 1 ч. л. приправи до м'яса ТМ Varto. Готуйте ще 3 хвилини. Крок 4 У засмажку додайте 1 ст. л. томатної пасти і 2 ополоника бульйону. Тушкуйте овочі ще 5 хвилин. Крок 5 Візьміть дві картоплі, очистіть і наріжте кубиками середнього розміру. Додайте в бульйон. Крок 6 Перекладіть засмажку в каструлю до бульйону. Крок 7 Візьміть ¼ капустини, наріжте та додайте до борщу. Варіть ще 5 хвилин. Додайте ½ склянки попередньо відвареної квасолі. Крок 8 Посоліть і поперчіть до смаку. У кінці приготування візьміть 3 квашених томати і вичавіть їх у борщ, додайте нарізаний пучок кропиви. Проваріть ще 5 хвилин і подавайте до столу зі сметаною. Готувати – це просто!