TITLE:  Тісто на вареники на воді. Простий рецепт Євгена Клопотенка
SOURCE: https://klopotenko.com/shho-mozhe-buty-prostishe-tisto-dlya-varenykiv-na-vodi/
LANGUAGE: ua
RETRIEVED: 2025-12-15
Що може бути простіше? Тісто для вареників на воді
Автор
Євген Клопотенко
Українська
Вареники
Тісто для вареників на воді

Оцінити

Зберегти

Друкувати

Поділитись
До тіста на вареники дуже багато вимог. Потрібно, щоб воно добре розкочувалося, гарно ліпилося, не липнуло до рук та при цьому було міцним, аби вареники не розварювалися та добре тримали форму. Звучить як задача із зірочкою, але я гарно навчався у школі. Пропоную найпростіший рецепт тіста на вареники на воді. Повірте, всього три інгредієнти, змішані з любов’ю, виконають всі вимоги, які ми перед ними ставимо. Працювати з таким тістом – суцільне задоволення. Українці, які збираються всією родиною на таку смачну терапію, розуміють про що я зараз. Про можливість отримати задоволення від процесу, вести задушевні розмови, сміятися та точно нікуди не поспішати. А потім усім разом смакувати та згуртовуватися навколо таких простих, але значущих сімейних подій. Тому у пригоді ще точно буде тісто на пельмені на окропі та мінеральній воді.

 
Поради щодо приготування тіста для вареників на воді
Нічого складного в приготуванні тіста на вареники немає. Потрібно змішати всі інгредієнти та добре їх вимішати руками чи скористатися кухонною машиною з насадкою «гак». Мої пропорції ідеальні, тому використовуйте їх. Тісто вийде еластичним та не «забитим». Вода потрібна кімнатної температури – приблизно 18-20 градусів. Сіль краще використовувати дрібного помелу, бо вона швидше розчиниться, але в цілому підійде будь-яка. Після замішування я раджу загорнути тісто саме в харчову плівку та дати час відпочити. Якщо накрити його рушником, як показує досвід, верхній шар завітриться і тісто не буде так добре ліпитися, як нам потрібно.

Читайте також
Тісто на вареникиВийдуть ідеальними! Тісто на вареники на кефірі від Євгена Клопотенка 
заварне тісто на вареникиЕластичне, пружне та добре ліпиться. Заварне тісто на вареники від Євгена Клопотенка

Як приготувати тісто для вареників на воді
Приготування
20 хвилин
Порції
1
Складність
Easy
Інгредієнти
360  г борошна (+ для підпилу)
180 мл  води кімнатної температури 
дрібка солі 
Тісто для вареників на воді: покроковий рецепт
Крок 1
Всипте 360  г борошна в глибоку миску чи чашу кухонної машини. Додайте дрібку солі та влийте 180 мл води кімнатної температури.
Тісто для вареників на воді
Крок 2
Перемішайте та почніть вимішувати тісто у мисці руками чи скористайтеся насадкою «гак». Потім перекладіть на робочу поверхню, трохи притрусіть її борошном та вимісіть еластичне тісто.
Тісто для вареників на воді
Крок 3
Сформуйте із нього кулю, загорніть в харчову плівку та залиште на 20 хвилин відпочивати за кімнатної температури.
Тісто для вареників на воді
Крок 4
Потім відрізайте шматочок, розкочуйте, вирізайте кружечки, додавайте начинку та ліпіть улюблені варенички.
Тісто для вареників на воді
Готувати – це просто!
