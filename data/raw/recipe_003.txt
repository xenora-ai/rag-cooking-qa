TITLE:  Смачні та корисні сніданки: сім перевірених рецептів - 20 хвилин Тернопіль
SOURCE: https://te.20minut.ua/Smachnogo/snidanki-nashvidkoruch-sim-perevirenih-retseptiv-11037071.html
LANGUAGE: ua
RETRIEVED: 2025-12-10



Яким має бути сніданок? Ситним та корисним, стверджують дієтологи. Швидким та смачним, переконана більшість із нас. Як приготувати сніданок швидко й смачно і не провести пів вихідного на кухні — читайте у матеріалі.

Перед вами рецепти сніданків на швидку руку. Зовсім прості й легкі для тих, хто не любить довго готувати чи складніші та ситніші для спроможних виділити 15–20 хвилин на приготування, пише blog.metro.ua.

Популярні сніданки на швидку руку можна розділити на дві категорії — дуже корисні й вельми ситні. Для перших найчастіше використовують фрукти, кисломолочні продукти, вівсянку. Популярні інгредієнти для других — хліб, м’ясо, сир.

Гранола

Найпростіший сніданок — гранола. Залежно від інгредієнтів для приготування самого снеку потрібно близько години. Але зробити його можна заздалегідь — гранола зберігається впродовж двох тижнів.

Для її приготування подрібнюють по 50 г ретельно вимитих сухофруктів: інжиру, журавлини, чорносливу, фініків, кураги, родзинок. В окремому посуді змішують 800 г вівсяних пластівців зі столовою ложкою меду, чайною ложкою кунжуту, 50 г подрібнених горіхів і 200 г тертих яблук. Для аромату можна додати корицю або імбир.

Потім дві суміші з’єднують, ретельно вимішують і викладають на змащене олією деко, формуючи снеки у вигляді «ковбаскок» або надаючи їм іншої конфігурації. Випікають гранолу в духовій шафі за температури 150 °C. Приблизно через 40–50 хвилин деко виймають. Остиглу страву ламають на шматочки, складають для зберігання.

Вранці достатньо з’їсти невелику кількість граноли з кисломолочним напоєм, чаєм або кавою. Вийде смачний і ситний сніданок.

Сир з бананами

Швидкий і легкий сніданок, приготування якого забере лише п’ять хвилин. Висипте в миску 100 г сиру. Додайте туди чайну ложку меду. Наріжте великий банан півкільцями і теж викладіть в миску. Ретельно перемішайте й насолоджуйтеся ситною та легкою стравою.

Фруктовий салат

Іще один варіант того, що можна приготувати на сніданок швидко і просто. Рецепт страви варіюється й залежить від розмаїття фруктів, наявних  у вашому холодильнику. Треба лише знати способи їх нарізки та співвідношення.

Для порції салату досить апельсина, 2 волоських горіхів, 10 виноградин, половинки банана та яблука. Часточки апельсина відокремлюють і нарізають на 3–4 шматочки, банан — кружечками, яблуко — кубиками. Виноград бажано брати без кісточок і використовувати цілим.

Нарізані фрукти та подрібнені горіхи складають в миску, додають столову ложку вівсяних пластівців, половину столової ложки соку лимона. Добре перемішують, поливають чайною ложкою меду — і смачний сніданок на швидку руку готовий!

Корисна вівсянка

Багато рецептів сніданків нашвидкуруч пропонують приготувати вівсяну кашу. Нам із дитинства розповідали про її користь, намагаючись згодувати чергову порцію позбавлених смаку вуглеводів. Настав час відкоригувати давні спогади, довести собі, що вівсянка може бути смачною!

Беремо невелике зелене яблуко, очищаємо та нарізаємо кубиками. Ретельно промиваємо жменю родзинок. Висипаємо фрукти в каструлю, додаємо столову ложку вівсяних пластівців, заливаємо склянкою молока (або води, якщо ви не переносите молочні продукти). Ставимо на маленький вогонь, додавши сіль, корицю, гвоздику за смаком. Варимо 4–5 хвилин, помішуючи. Потім знімаємо з вогню, закриваємо кришкою. Чекаємо ще кілька хвилин. Викладаємо на тарілку, поливаємо кашу ложкою меду та насолоджуємося новим смаком вівсянки.

Омлет

Іще одна класична вранішня страва, яка ніколи не набридає. Вмикаємо духову шафу на 180 °C й нумо готувати. Розбиваємо в миску шість яєць, додаємо до них 200 г сметани, 100 мл нежирних вершків, дрібку солі, нашатковану зелень, мускатний горіх. Усе це ретельно перемішуємо. Додаємо 60 г натертого твердого сиру. Суміш виливаємо в змащену олією або вершковим маслом глибоку пательню, ставимо в духовку на 20 хвилин. Урізноманітнити омлет можна, додавши в нього відварне м’ясо, шинку або овочі.

Гарячі бутерброди

Якщо вам не вельми важливо, наскільки корисними будуть смачні сніданки на швидку руку, можете зупинитися на гарячих бутербродах. Хоча, аби «змайструвати» їх швидко, треба заздалегідь запастися відвареним м’ясом, вареною ковбасою або сосисками. Зате вранці сніданок готувати легко навіть у напівсонному стані.

Беремо два шматки зернового хліба, змащуємо їх гострим томатним соусом. Зверху викладаємо основний, м’ясний, інгредієнт. 30 г твердого сиру натираємо на тертушці. Змішуємо його з подрібненою зеленню кропу або петрушки. Рясно покриваємо бутерброди сиром. Ставимо їх в духовку або мікрохвильовку. Запікаємо доти, доки сир не розплавиться.

Тартін по-англійськи

Це такі самі гарячі бутерброди, але з по-королівськи розкішним смаком. Їх не приготуєш нашвидкуруч, але й довго стояти біля плити не доведеться. Куряче філе для тартіна ще з вечора відбивають, маринують в оливковій олії зі спеціями та сіллю. Вранці на пательні обсмажують спочатку бекон, а потім на натопленому з нього жирі — м’ясо.

Поки воно готується, робимо соус для тостів: змішуємо йогурт і гірчицю (пропорція 3:1), перець, сіль. Вихідного дня в поливку можна вичавити невеличкий зубчик часнику. На один з підсушених змазаних соусом тостів викладаємо пошарово лист салату, кілька кружалець помідора, шматок приготованого м’яса, бекон. Поливаємо соусом і закриваємо другим шматком тоста. Тартін потребує англійської витримки в поїданні, котра приходить із досвідом, адже страва неймовірно смачна!

Якщо всі запропоновані варіанти видаються вам складними й не такими вже швидкими, приготуйте на сніданок некруте яйце і тост. Це ситна, корисна і швидка страва.

Нагадаємо, раніше ми повідомляли рецепти легких салатів на новорічно-різдвяні свята.

Читайте також

Рецепти салатів на Новий рік: легко і без зайвих калорій

Куряча буженина без духовки: готуємо ніжне, соковите і дієтичне м'ясо

Три простих та смачних рецепти для пізнього недільного сніданку

Стежте за новинами Тернополя у 
Telegram
.

                                                смачного

Дізнавайтесь про новини швидше!

                                                                                                                                                Додай 20 хвилин собі на екран

                                Встановити

