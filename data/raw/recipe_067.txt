TITLE:  Страви з картоплі та ідеї рецептів від Євгена Клопотенка
SOURCE: https://klopotenko.com/ingredient/kartoplya/
LANGUAGE: ua
RETRIEVED: 2025-12-15
Друга після хліба. Картопля, її користь, шкода та рецепти найкращих страв з картоплі

Бульба, бараболя, крумплі чи навіть мандибурка — так багато назв придумали українці для одного скромного овоча. І не дарма, бо картопля це буквально одна з основ національної кухні. Не дивлячись на деякі сумніви в її користі, що побутують останніми роками, картопля все одно залишається в наших серцях і раціоні як надійний та доступний продукт на кожен день.

Картопля — це вид рослини роду пасльонові. У кулінарії картоплею називають лише їстівний бульбоплід рослини. Це одна з найпоширеніших сільськогосподарських культур у Європі. У світі існує понад 4000 різноманітних сортів цього овоча.

Харчова цінність картоплі
Одна середнього розміру запечена разом зі шкіркою картоплина (вагою 173 грами) містить:

4,3 г білка
36.6 г вуглеводів
3, 8 г клітковини
Вітамін С 28% від ДН (добової норми)
Вітамін B6: 27% від ДН
Калій 26% від ДН
Марганець 19% від ДН
Магній 12% від ДН
Фосфор 12% від ДН
Ніацин 12% від ДН
Фолієва кислота: 12% від ДН
Поживний вміст картоплі може змінюватися залежно від сорту та способу її приготування. Наприклад, смаження картоплі додає більше калорій і жиру, ніж запікання.

Зверніть увагу, що шкірка картоплі містить велику кількість вітамінів і мінералів, тому її очищення може призвести до втрати харчової цінності.

Калорійність картоплі становить 76 ккал на 100 г.

Користь картоплі
Містить антиоксиданти, серед яких флавоноїди, каротиноїди та фенольні кислоти.
Антиоксиданти нейтралізують шкідливі вільні радикали, захищаючи клітини людського організму, а отже знижують ризик хронічних захворювань таких як хвороби серця та рак.

Наприклад, одне дослідження “in vitri” показало, що антиоксиданти, присутні в картоплі, можуть пригнічувати ріст ракових клітин печінки та товстого кишківника. Інші дослідження також виявили, що кольорова картопля, наприклад фіолетова, може мати в три-чотири рази більше антиоксидантів, ніж біла картопля. Це робить їх потенційно більш ефективними в нейтралізації вільних радикалів.

Не містить глютен, що робить її безпечною для людей з целіакією, алергією на глютен та синдромом подразненого кишківника. До того ж безглютенова дієта вважається однією з найпопулярніших дієт у всьому світі.

Може сприяти здоров’ю травної системи завдяки вмісту так званого “стійкого” крохмалю. Організм не може легко засвоїти цю форму крохмалю, тому він проходить через травну систему неушкодженим та стає їжею для корисних бактерій кишківника, підтримуючи таким чином здорову мікрофлору. Важливий момент, для того аби отримати стійкий крохмаль готову картоплю потрібно спершу охолодити. Крім того, сполуки, утворені організмом зі стійкого крохмалю корисні людям із запальними захворюваннями кишківник, такими як хвороба Крона, виразковий коліт і дивертикуліт

Страви з картоплі
Картопля один з найбільш універсальних продуктів, адже однаково смакує вареною, смаженою і печеною. Ось кілька ідей, що приготувати з картоплі. А догортавши сторінку до кінця, ви знайдете підбірку найкращих рецептів.

Запечіть картоплю, адже це один з найздоровіших способів її споживання. А щоб зробити страву цікавішою, додайте до картоплі айву, часник і розмарин.
Печеня з картоплею та свининою це вічна класика, що зігріє тіло та душу холодними зимовими вечорами.
Не менш смачно виходить картопля, тушкована з грибами, наприклад з гливами або ерінгами.
Ну і звісно, картопля це чудова начинка для пиріжків, вареників та інгредієнт для приготування традиційних українських кнедлів.
Шкода картоплі
У Гарвардській тарілці здоров’я, картопля не зараховується як овоч. Річ в тому, що вона містить багато вуглеводів, які організм швидко перетравлює, що призводить до різкого підвищення, а потім зниження рівня цукру в крові. Іншими словами, картопля має високе глікемічне навантаження.

Але при помірному споживанні, картопля може бути частиною збалансованого раціону. Варто надавати перевагу вареній або запеченій картоплі, з невеликою кількістю олії та відмовитися від оброблених продуктів на основі картоплі, на зразок чипсів чи пюре швидкого приготування. Гарнір із картоплі варто доповнити продуктами з високим вмістом білка та свіжими овочами.


