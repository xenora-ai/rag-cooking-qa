TITLE:  Смачні рецепти домашньої піци від Євгена Клопотенка
SOURCE: https://klopotenko.com/yak-prygotuvaty-piczu-desyat-reczeptiv-na-vybir-vid-yevgena-klopotenka/
LANGUAGE: ua
RETRIEVED: 2025-12-15
Як приготувати піцу? Десять рецептів на вибір від Євгена Клопотенка
Автор
Євгенія Єськова
Липень 20, 2024
Піца без соусу
Тонка піца, як готують в піцеріях, або товста, як була у вашому дитинстві? Я думаю, ми не будемо влаштовувати батл смаку, просто поділюся величезною добіркою італійської традиційної страви: соковита, пекельно гостра, м’ясна, рибна та навіть солодка – у мене є різні. Вибирайте те, що приготуєте вже сьогодні для сімейної вечері, чи може на вихідних для посиденьок з друзями. Який би привід не був, у вас є тісто на піцу на будь-який смак, настрій та навіть пору року.

Піца маргарита
Піца маргарита

Здавалося б, як тонке тісто, томатний соус, сир та томати можуть зробити так, щоб людина забула про існування столових приборів та їла руками, а потім без сорому облизувала їх? Дійсно, піца маргарита – це дивовижно смачно, а домашня, приготована з любов’ю та турботою, закохує з першого шматочка. У вас є мій перевірений та докладний рецепт, просто робіть за ним і у вас все вийде.

Піца песто
Піца песто

Цікаве спостереження: чим менше начинки, тим яскравіше смак. Приготуйте товсту та м’яку піцу песто, ще й з соусом з квашених томатів. Незвично, але ця страва має всі шанси стати вашою улюбленою.

Читайте також
Домашня тонка піца на кефірі з чері та печерицямиКраще, ніж в піцерії. Домашня тонка піца на кефірі з чері та печерицями 
Піца з м'ясом криляПіца з м’ясом криля
Італійська піца з тунцем
Італійська піца з тунцем

Трюки з розкочування надтонкого тіста поки залиште. У пригоді буде рецепт пухкого, м’якого та ніжного тіста, яке обожнюють в Римі. Можете навіть його не розкочувати качалкою, а добре розтягнути руками. Приготуєте з ним італійську піцу з тунцем – дуже соковиту та з цікавим посмаком селери.

Піца з салом
Піца з салом

У вашому дитинстві піца теж завжди була товстою та з начинкою під назвою «все, що було в холодильнику»? Я хочу вам повернути це прекрасне відчуття ностальгії. Ділюся рецептом пухкого та м’якого тіста. А начинка у мене українська – сальце. Знаю, що я вас не здивував, а лише надихнув. Зробіть піцу з салом, бо це дуже круто!

Гостра піца з тонкого тіста
Гостра піца з тонкого тіста

Пропоную рецепт еластичного тіста, яке добре розкочується в потрібну форму. Тепер справа за начинкою. Зробимо її пекельною, соковитою та одночасно хрумкою. Оригінально та смачно. Приготуйте цю гостру піцу з тонкого тіста, щоб впевнитися – у вас вийде так само круто, як в піцерії.

Піца на кефірі з цукіні
Піца на кефірі з цукіні

Тісто на кефірі для піци виходить дуже еластичним, а це означає, що ви можете його крутити над головою, як це роблять піцайоло в Італії. Хоча я просто скористався качалкою і в мене вийшло розкачати його завтовшки 1 мм. Начинку зробив весняно-літню, таку хрумку, що від децибелів паморочиться в голові. Приготуйте і ви піцу на кефірі з цукіні, бо це щось нове та смачне.

Читайте також
Турецька піца підеТурецька піца піде 
Піца для дітейПіца для дітей
Піца з буряком
Піца з буряком

Піца – настільки універсальна страва, що правил для начинки просто не існує. Знову згадайте ностальгічні шматочки зі свого дитинства. Мені захотілося італійського шарму та української душі, ось і маємо піцу з буряком, яка вразить вас своїм смаком. Мене вона полонила повністю.

Піца без соусу
Піца без соусу

Дайте вгадаю: коли ви робите піцу, готуєте з такою начинкою, щоб вгодити всім? У мене є ідея! Просто запечіть пухкий та м’який корж та поки він гарячий, нехай кожен робить ту начинку, яку обожнює. Я дав волю фантазії: поклав і квасолю, і цибулю, і каперси та й інше. Вийшла піца без соусу, дивовижно смачна та оригінальна. Це вам ще одна ідея для піца-вечірки.

Сицилійська піца сфінчіоне
Сицилійська піца сфінчіоне

В Сицилії готують дріжджове тісто для піци сфінчіоне. Воно виходить з мільйонами пухирців всередині та своїм зовнішнім виглядом скасовує всі правила «тонкості». Готується воно з доступних та простих продуктів, тому мороки не буде. Начинку можете вигадати до свого смаку чи скористатися моїми «соковитими» порадами. Повірте, сицилійська піца сфінчіоне вам сподобається.

Солодка піца
Солодка піца

І наостанок – десерт, як і має бути після смачного прийому їжі. Випікаєте корж з тіста сфінчіоне, про яке я вже розповів, а потім зверху змащуєте збитими з цукровою пудрою вершками та абрикосовим джемом. Якщо маєте інший, він теж згодиться. Руйнуємо стереотипи та готуємо солодку піцу, бо вона смачна, а ми ж не станемо відмовляти собі у такому соковитому задоволені?

Готувати – це просто!
